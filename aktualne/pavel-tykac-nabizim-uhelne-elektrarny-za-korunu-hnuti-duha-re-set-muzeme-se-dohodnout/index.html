<!DOCTYPE html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1">
    <meta name="color-scheme" content="light dark">
    <title>Hnutí DUHA - Friends of the Earth Czech Republic</title>
    <meta name="description" content="A pure HTML example, without dependencies.">

    <!-- Pico.css -->
    <link
      rel="stylesheet"
      href="https://cdn.jsdelivr.net/npm/@picocss/pico@2.1.1/css/pico.min.css"
    >
  </head>

  <body>
<div id="doc" class="markdown-body container-fluid"><h1 id="4-12-2025-Tisková-zpráva"><strong>4. 12. 2025                                   	Tisková zpráva</strong></h1><h1 id="Pavel-Tykač-Nabízím-uhelné-elektrárny-za-korunu-Hnutí-DUHA-a-Re-set-Můžeme-se-dohodnout"><strong>Pavel Tykač: Nabízím uhelné elektrárny za korunu.</strong> <strong>Hnutí DUHA a Re-set: Můžeme se dohodnout!</strong></h1><p><strong>Ekologická organizace Hnutí DUHA a platforma pro sociálně-ekologickou transformaci Re-set dnes nabídli fosilnímu oligarchovi Pavlu Tykačovi převzetí jeho uhelných elektráren Počerady a Chvaletice. Pavel Tykač minulý týden v podcastu Štěpení nabídl /1/ výše uvedené elektrárny, které údajně zamýšlí příští rok odstavit, za symbolickou korunu státu nebo ekologické organizaci Greenpeace. Hnutí DUHA a Re-set se rozhodli Tykačovu nabídku přijmout, protože nevěří, že jeho skutečným úmyslem je uzavření elektráren. Jejich cílem je zajistit, že Počerady a Chvaletice budou počátkem roku 2027 skutečně odstaveny a zaměstnanci a zaměstnankyně dostanou všechny peníze, které po odstavení, likvidaci a prodeji pozemků zůstanou na účtech firmy.</strong></p><p>Ekologické organizace zamýšlejí obě předmětné elektrárny převzít k 1. 1. 2027 a ve stejný den jejich provoz ukončit. Nehrozí tedy, že by se coby noví vlastníci podílely na spalování uhlí v elektrárnách, proti jejichž zbytečnému provozu dlouhodobě vystupují. Z obchodu ani nezamýšlejí mít žádný zisk. Všechny finanční prostředky, které na účtech elektráren zbydou po jejich likvidaci a prodeji lukrativních pozemků například pro barieriová úložiště, hodlají rozdělit mezi jejich dosavadní zaměstnance. Hnutí DUHA a Re-set veřejně vyzývají Pavla Tykače, aby s nimi o podmínkách převodu elektráren zahájil osobní jednání.</p><p>Ekologické organizace dlouhodobě upozorňují /2/, že Pavel Tykač rozehrál partii o miliardové provozní dotace pro své elektrárny v rámci tzv. kapacitních plateb. Tykačův lobbista Pavel Farkač byl prokazatelně aktivní při prosazování legislativy, která vznik kapacitních plateb umožnila (přičemž prosazoval pro něj ještě výhodnější variantu, než kterou nakonec poslanci přijali) /3/. Pozoruhodné je i načasování jeho prohlášení o plánovaném odstavení elektráren na dobu, kdy vzniká nová vláda, k jejímž některým členům má Pavel Tykač velmi blízko /4/.</p><p>Uzavření Chvaletic i Počerad neohrozí dodávky elektřiny. Hnutí DUHA v minulosti prokázalo /5/, že oba uvedené zdroje byly v provozu převážně v hodinách, kdy měla ČR elektřiny přebytek, a jejich výroba tak směřovala na export. A v době kdy pokrývaly část domácí spotřeby, byl v síti nevyužitý výkon jiných řiditelných zdrojů. Že jejich uzavření nezpůsobí žádné podstatné potíže potvrdil i provozovatel státní přenosové soustavy ČEPS ve svém letošním tzv. superkritickém scénáři /6/ i dynamické modelování tzv. výrobní přiměřenost zpracované loni experty z organizace Fakta o klimatu /7/.</p><p><strong>Ředitelka Hnutí DUHA Zuzana Lenhartová uvedla:</strong> <em>„Pavel Tykač sice tvrdí, že o miliardovou státní podporu na špinavý a zbytečný provoz svých elektráren nijak neusiluje, ovšem jeho dosavadní chování svědčilo o opaku. Rozhodli jsme se ho proto vzít za slovo a o jeho nabídku, že se svých uhelných zdrojů za jednu korunu vzdá, projevit zájem. Bude zajímavé zjistit, zda šlo o vážně míněný návrh, nebo jen mlhu, která má zakrýt jeho skutečný úmysl.“</em></p><p><strong>Radek Kubala z Re-setu uvedl:</strong> <em>„Fosilní oligarchové jako je právě Pavel Tykač si během energetické krize v letech 2022 a 2023 připsali astronomické zisky a ve stejné době pobírali také stamiliónové dotace, jak ukazují naše analýzy. Bylo by nespravedlivé vůči lidem, kteří vlivem vysokých cen energií a inflace chudli, aby po těchto pro fosilní oligarchy úspěšných letech stát začal dotoval dnes už opět prodělečný Tykačův byznys. Společně s Hnutí DUHA proto chceme zajistit, aby Pavel Tykač nevyužil současné situace k tomu, aby získal od státu další veřejné peníze. Ty by raději měly jít například na rozvoj komunitní energetiky, ze které můžou mít lidé žijící v okolí elektráren levnou energii bez toxické rtuti.”</em> /8/</p><p><strong>Kontakty:</strong></p><p><strong>Jiří Koželouh, vedoucí energetického programu Hnutí DUHA</strong><br>
<a href="mailto:jiri.kozelouh@hnutiduha.cz" target="_blank" rel="noopener">jiri.kozelouh@hnutiduha.cz</a>, 723 559 495</p><p><strong>Radek Kubala, výzkumný pracovník Re-set</strong><br>
<a href="mailto:radek.kubala@re-set.cz" target="_blank" rel="noopener">radek.kubala@re-set.cz</a>, +420 736 457 028</p><p><strong>Eva Pernicová, tisková mluvčí Hnutí DUHA</strong><br>
<a href="mailto:eva.pernicova@hnutiduha.cz" target="_blank" rel="noopener">eva.pernicova@hnutiduha.cz</a>, 734 770 020</p><p><strong>Poznámka pro editory:</strong></p><p>/1/ viz <a href="https://youtu.be/fft7MPIX6Eo?si=nz0jKAdI_bx1IaXs&amp;t=3804" target="_blank" rel="noopener">podcast Štěpení</a> na Youtube<br>
/2/ viz společnou tiskovou zprávu <a href="https://hnutiduha.cz/aktualne/tykac-jen-vydira-i-kdyby-ale-elektrarny-vypnul-sit-zvladne-pro-konec-uhli-vsak-musime" target="_blank" rel="noopener">„Tykač jen vydírá, i kdyby ale elektrárny vypnul, síť to zvládne. Pro konec uhlí však musíme zrychlit rozvoj obnovitelných zdrojů“</a><br>
/3/ viz tiskovou zprávu Hnutí DUHA <a href="https://hnutiduha.cz/aktualne/dotovat-uhelne-elektrarny-nebude-mozne-poslankyne-pozmenovaci-navrh-k-lex-oze-3-stahla" target="_blank" rel="noopener">„Dotovat uhelné elektrárny nebude možné. Poslankyně pozměňovací návrh k Lex OZE 3 stáhla.“</a> Mírnější, nyní platná možnost dotovat uhelné elektrárny byla schválena později v rámci „Lex plyn“.<br>
/4/ viz tiskovou zprávu Hnutí DUHA <a href="https://www.hnutiduha.cz/aktualne/petr-macinka-ma-tesne-financni-vazby-na-pavla-tykace-ci-zajem-hajil-ve-sporu-o-penize-z" target="_blank" rel="noopener">„Petr Macinka má těsné finanční vazby na Pavla Tykače. Čí zájem by hájil ve sporu o peníze z rekultivačního fondu?“</a><br>
/5/ viz <a href="https://www.hnutiduha.cz/publikace/analyza-odstaveni-uhelnych-elektraren-pocerady-chvaletice" target="_blank" rel="noopener">„Analýzu odstavení uhelných elektráren Počerady a Chvaletice“</a> zpracovanou Hnutím DUHA<br>
/6/ viz netechnické <a href="https://www.irozhlas.cz/ekonomika/uhli-elektrina-energie-ministerstvo-prumyslu-a-obchodu_2406131810_jud" target="_blank" rel="noopener">shrnutí superkritického scénáře ČEPS</a> na webu <a href="http://irozhlas.cz" target="_blank" rel="noopener">irozhlas.cz</a><br>
/7/ viz studii Fakt o klimatu <a href="https://faktaoklimatu.cz/studie/2024-vyroba-elektriny-v-cesku-bez-uhli" target="_blank" rel="noopener">„Výroba elektřiny bez uhlí“</a><br>
/8/ viz analýzy Re-set <a href="https://re-set.cz/download/cerni_pasazeri_finalni.pdf" target="_blank" rel="noopener">„Černí pasažéři: Jak veřejnými penězi dotujeme soukromé zisky uhlobaronů“</a> a <a href="https://re-set.cz/download/2022/reset_loupez_ONLINE_UP1.pdf" target="_blank" rel="noopener">„Velká energetická loupež“</a></p></div>
  </body>
</html>